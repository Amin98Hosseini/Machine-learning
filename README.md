جایزه سالانه هوش مصنوعی ایران، یک مسابقه از سری مسابقات مسئله-‌محور ستاد توسعه علوم اعصاب شناختی و بنیاد ملی نخبگان (در قالب طرح شهید بابایی)،آزمایشگاه ملی نقشه برداری مغز با همکاری چندین و چند نهاد دولتی دیگر است که باهدف ایجاد رقابتی پرنشاط و سالم، آموزش علاقه‌مندان به این فناوری و پرورش آنان در کشور شکل‌گرفته است. این مسابقه در نظر دارد طی یک فرایند برنامه‌ریزی شده، علاوه بر ارائه آموزش‌های لازم به علاقه‌مندان، با طرح موضوعات چالش برانگیز و واقعی حوزه سلامت، کاربرد هوش مصنوعی را به ایشان آموزش ‌دهد. بدین‌وسیله، علاوه بر پیشبرد اهداف ترویجی خود، به حل مسائل کشور نیز کمک می‌کند. در پایان مسابقه، فارغ از جوایز نقدی و غیرنقدی، تیم‌ها می‌توانند یکی از کاربردهای جذاب هوش مصنوعی در حوزه‌‏های مذکور را تجربه کنند و از ظرفیت‌های جانبی فراهم شده نیز استفاده نمایند. از اهداف برگزاری این مسابقه می‌توان به توسعه مهارت‌ در حوزه علم داده، یادگیری ماشین و تحلیل داده، کمک به ورود ابزارهای هوش مصنوعی به حوزه سلامت، شتاب‌دهی به تکنولوژی‌های نوظهور در سلامت، پشتیبانی از دستاوردهای شرکت‌کنندگان تا دستیابی به محصول، هدایت و آموزش تیم‌های شرکت‌کننده به منظور رفع مسائل تجاری، آموزش و توانمندسازی نیروهای مستعد برتر، پرورش علاقه‌مندان برای ورود به بازار کار، ایجاد تیم‌های چند دانشی و افزایش روحیه کارآفرینی اشاره کرد.